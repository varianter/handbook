# En variants håndbok

Her forsøker vi å beskrive hvordan ting gjøres i Variant, hva vi prøver å oppnå
og hvorfor vi tenker som vi gjør. Denne er både for ansatte og folk som er
nysgjerrige på hvordan det er å være en variant. Håndboka er et levende dokument
som vi ønsker alle ansatte skal ha eierskap til. Vi oppfordrer alle til å endre
eller legge til innhold i den. Håndboken
[ligger åpent på GitHub](https://github.com/varianter/handbook/) hvor
[alle kan sende inn endringer](https://help.github.com/articles/editing-files-in-your-repository/)
eller [stille spørsmål](https://github.com/varianter/handbook/issues).

Om du ikke er en av _våre varianter_ (aka ansatt) og denne håndboken faller i
smak, [se gjerne ledige stillinger hos oss](https://jobs.variant.no/). Se mer
info om oss på [nettsiden vår](https://www.variant.no).

<img src="./assets/illustrations/mission.svg" alt="Illustrasjon for formål og verdier" class="illustration illustration--right illustration--mission" />

## Formål og verdier

Så hvorfor har vi startet dette selskapet? Hvorfor er vi egentlig til? Vårt
formål er **å utvikle samfunnet vi lever i**. Dette ved at flinke personer
tenker nye tanker, og så lager de riktige løsningene.

Våre tre grunnverdier er:

- **Raushet** - Dette vises i hvordan selskapet skal møte våre ansatte, våre
  kunder og folk i nærmiljøet.
- **Åpenhet** - Hva i all verden skal et selskap tjene på å holde informasjon
  hemmelig for sine ansatte?
- **Mot** - Vi ønsker folk som har mot til å gjøre radikale ting, mot til å si
  ifra, mot til å utfordre.

Våre verdier ligger til grunn for hvordan vi i Variant behandler hverandre. Vi
er rause med ros og tilbakemeldinger. Vi ønsker at våre kollegaer lykkes, og
gjør det vi kan for å hjelpe dem med dette. Vi ønsker åpne mennesker som sier
ifra om hva de har på hjertet, og en ledelse som er åpne for å ta i mot slike
tilbakemeldinger. Til slutt har vi modige mennesker som våger å utfordre
sannheter og gjeldende praksis. Vi har mennesker som tør å vise seg fram og som
blir heiet fram av oss andre. Jante-loven gjelder ikke her.

Disse tre verdiene ligger som grunnlag for alt vi gjør, og også for alt som er
beskrevet i denne håndboken.

<img src="./assets/illustrations/support.svg" alt="Illustrasjon for Tillit og ansvar" class="illustration illustration--center illustration--support" />

## Tillit og ansvar

Vi ønsker å gi våre ansatte det beste, samtidig forventer vi at de ansatte gjør
sitt beste. Vi har full tillit til våre ansatte, og vi tror at alle er i stand
til å gjøre riktige valg. Som eksempel har vi derfor ingen formell
godkjenningsmatrise for investeringer. Vi regner med at den enkelte selv
vurderer kostnadene opp mot vinningen og sparrer med andre når det trengs.

<img src="./assets/illustrations/fun.svg" alt="Illustrasjon for ha det morsomt" class="illustration illustration--left illustration--fun" />

### Ha det morsomt

Et arbeidsliv består av utrolig mange timer. Da er det viktig at man har det
morsomt på jobb, og gjør meningsfylt arbeid med mennesker man trives med. Så
tillat dere en spøk. Le ofte! Gjøre gærne ting! Om det skulle være å komme på
jobb i OnePiece en dag.

### Vær stolt

Vi vil at våre ansatte skal være stolte av det de har gjort, og legge stolthet i
det de gjør. Er du ikke stolt av det du gjør vil vi gjerne at du har mot til å
endre det. I Variant skal vi kunne være stolte av å være her, nettopp fordi vi
alle har gjort så mye bra tidligere. Så rett deg opp i ryggen og si at du jobber
i Variant.

### Del

For å lykkes (både i Variant og livet ellers) trenger vi at noen hjelper oss
fram og deler med oss det de nettopp har lært eller har kunnet i mange år. Del
med dine kollegaer hele tiden. Kanskje har noen av dem hørt om dette før, men
kanskje har noen ikke det. Og da er det verdt det. Så om du er teknologisjef
eller helt nyansatt; vi trenger hjelp fra deg.

<img src="./assets/illustrations/air.svg" alt="Illustrasjon for åpenhet" class="illustration illustration--center illustration--open" />

## Åpenhet

I vårt selskap er det slik at åpenhet er utgangspunktet. Det vil si at hvis noe
lages, etableres, dokumenteres eller hva som helst, så skal ingen trenge å
vurdere om dette skal publiseres. Det er motsatt, vi må ha en god grunn for at
det faktisk **ikke** skal publiseres. Denne forskjellen er betydelig. Her er
noen eksempler på hva dette betyr i praksis.

- Vi har ingen hemmelig eller begrenset salgsprosess hvor bare noen få vet hva
  som tilbys hvor og hvordan. Alle ansatte har full tilgang til Trello-boardet
  hvor alle salgs-caser legges inn og følges opp. Vi har et ukentlig salgsmøte,
  der de som jobber med salg møtes. I dette møtet er det fritt for alle å sitte
  med hvis de skulle ønske det.

- I Variant vet alle hva alle tjener. Ikke bare basert på at lønnen beregnes ut
  fra en kjent statistikk, men faktisk også slik at selskapet har en åpen
  lønnsbok, hvor alle ansatte har tilgang.

- Alle styredokumenter ligger på vårt felles filområde. Og der har alle ansatte
  også tilgang.

- Til slutt, som et siste "bevis"; denne håndboken. Den er åpen for hele verden.
  Ikke bare kan ansatte endre, men alle lesere også. Dette gjelder og andre
  sider Variant har. Vi oppfordrer ansatte til å dele åpent og bidra til Open
  Source.

## Betingelser

At raushet er en av våre grunnverdier skal reflekteres i våre betingelser. Og
det handler om så mye mer enn bare månedslønna.

<img src="./assets/illustrations/credit_card.svg" alt="Illustrasjon for lønn" class="illustration illustration--right illustration--salary" />

### Lønn

Vi er sikre på at flinke folk i liten grad lar seg motivere av lønn alene, men
god lønn er like fullt viktig for å kunne ha den friheten og stabiliteten vi
ønsker at våre ansatte skal ha. Det får du i Variant. Tilsvarende har vi liten
tro på å belønne enkeltpersoner med gode lønnsoppgjør, og implisitt straffe de
andre med dårligere oppgjør. Individuelle vurderinger av den enkelte ansatte
blir aldri noe annet enn subjektive meninger og trynefaktor. Ingen skal måtte
være freidige for å be om å få det de fortjener. Det skal komme automatisk.

Vi har derfor valgt at lønnen i Variant utelukkende bestemmes av en utjevnet
kurve for Teknas lønnsstatistikk og at vi skal ligge på øvre kvartil av denne
statistikken. Med andre ord alle får lik lønn basert på antall års erfaring. I
tillegg er hva den enkelte tjener åpent for alle ansatte.

### Overtidstillegg

Vi ønsker egentlig ikke å jobbe overtid. Vi har tro på at kvaliteten på arbeidet
er best hvis vi har godt med overskudd. I tillegg er vi sikre på at
livskvaliteten er best ved en god balanse mellom jobb og fritid. Likevel finnes
det kortere perioder hvor ulike prosjekt har det veldig travelt, og hvor det kan
være nødvendig å jobbe litt ekstra.

Dette vil da føre til utbetaling av overtidstillegg. Overtidstillegget avregnes
pr måned, og utbetales den påfølgende måneden. Det er bare fakturerbar tid som
fører til overtid.

### Bonus

Hvert kvartal utbetaler Variant bonus til alle ansatte. Denne beregnes som 30%
av overskuddet dette kvartalet, delt likt på alle ansatte. Vi må også betale
arbeidsgiveravgift på bonus, slik at dette trekkes fra. Hvis noen har vært
ansatt bare deler av et kvartal, justeres deres andel etter dette.

**Eksempel**: Gitt 10 ansatte og et kvartalsvis overskudd på _én million_, deler
vi `30%` av overskuddet på 10 og får `30 000`. Så skal det betales `14,1%`
arbeidsgiveravgift slik at hver enkelts bonus dette kvartalet blir `25 770 kr`.

### Pensjon og forsikring

Vi føler oss jo slett ikke gamle her i Variant, og mange er jo heller ikke det.
Vi er uansett opptatt av en god pensjon. Vi har valgt en pensjonsparing som går
langt utover det lovpålagte. Fra 0 til 12G setter vi av 7% i pensjon. For tiden
bruker vi Gjensidige her, og den ansatte kan selv logge seg inn hos Gjensidige
for å velge sin spareprofil samt se sin saldo.

Vi benytter også Gjensidige for forsikringer. Ut over vanlig
yrkesskadeforsikring har vi reiseforsikring, helseforsikring og
behandlingsforsikring. Logg inn på Gjensidiges nettsider for å se detaljer rundt
de ulike forsikringene.

### Kurs og konferanser

Vi oppfordrer alle til å delta på en konferanse eller et kurs i året. Vi
forventer at skjønn utøves og at det man ønsker også gavner selskapet. Større,
lengre konferanser langt unna som er særskilt kostbare bes det om at man prøver
å begrense til annethvert år. Hva er best for fellesskapet?

Alle ansatte oppfordres til å holde foredrag og kurs. Bidrag på konferanser og
lignende gir dekt deltakelse og dekt reise/opphold helt uavhengig av hvor mange
andre ekskursjoner du har vært på i år, og hvor i verden dette skjer.

### Datamaskiner, programvare og litteratur

Alle får det de trenger for å kunne gjøre en skikkelig jobb. Du velger selv
hvilken datamaskin du ønsker å jobbe med. Liten eller stor, det avgjør du best.
Det er heller ikke slik at det er et gitt antall års brukstid på maskinene. Du
får en ny maskin når du har behov for det, uavhengig av om det har gått ett
eller tre år. Som sagt velger du selv hvilken maskin du benytter. Vi har nå en
bedriftsavtale med Eplehuset og veldig mange av oss kjører for tiden 15" MacBook
Pro med 32 GB minne.

**NB!** Variant har ingen helpdesk eller supportavdeling, så skaff deg utstyr du
vet du kan håndtere.

**PS!** Selvsagt har vi en helpdesk... Det er en Slack-kanal hvor alle
selskapets ansatte står klar for å hjelpe deg med eventuelle EDB-problemer.

Du er den beste til å avgjøre hvilken programvare du bør kjøre på din maskin.
Noen leverandører, slik som JetBrains, har vi avtaler med. Andre kjøper du
direkte av og fører utlegg for. Det skal ikke være slik at du mangler noe for å
gjøre en god jobb.

Som konsulenter lever vi av ekspertise og kunnskap. Bøker, kurs og annet
læringsmateriale er på en måte mat. Trenger du noe for å gjøre jobben eller
gjøre den bedre, så kjøp det da vel. Analogt eller digitalt, spiller egentlig
ingen rolle.

### Immaterielle rettigheter og open source

Kjernevirksomheten til Variant er i utgangspunktet utelukkende å selge
kompetanse. Men vi er eksperimentelle og tilpasningsdyktige. Det kan komme en
tid der vi ser på muligheten for å samarbeide tett med start-ups eller skape
egne start-ups. I Norge er det helt vanlig at arbeidsplassen innehar rettigheter
til det ansatte måtte lage eller komme på. Det kan være vanskelig å komme seg
rundt dersom Variant har brukt mye penger på å hjelpe ansatte å utvikle noe.

Vi ønsker å være reale på dette. Om du har en god idé som du ønsker å gå videre
med, snakk med din personalleder så finner vi ut av hvordan vi kan gå frem og
hvordan vi skal løse det på en best mulig måte. Kanskje er det slik at Variant
kan hjelpe deg å nå frem? Eller kanskje det kan Open Sources? Eller kanskje kan
ansatte få fulle rettigheter? Vi finner en løsning som passer best til
situasjonen.

Vi kan gjenta det i det uendelige, men vi ønsker å være åpne. Vi oppfordrer
derfor ansatte til å tenke på hva som kan Open Sources. Både av det vi lager
internt, hva ansatte lager og hva kunder lager. Når vi sitter ute hos kunde er
det som regel kunden som sitter på rettighetene til det vi produserer. Men også
da kan både kunde og samfunn ha nytte av at noe åpnes. Vi skal hjelpe kundene
våre med å ta gode avgjørelser rundt dette, og ikke være redd for å stille
spørsmålet: Kan ikke dette legges ut, da?

### Andre goder og ytelser

- Gadgettbudsjett på 10 000 pr år
- Fri bruk av mobiltelefoni (innen rimelighetens grenser iht. databruk)
- Vi dekker bredbånd hjemme på inntil 500 kr pr mnd
- Betalt 2 uker permisjon for partner etter fødsel
- Full lønn under foreldrepermisjon selv om lønnen skulle overstige 6G
- 2 dager til barnehagetilvenning
- Dekt 3T-medlemskap
- Behandlingsforsikring
- Reiseforsikring for deg og din familie

## Arbeidstid

I tillegg til de vanlige 5 uker med ferie regner vi alle dagene fra og med
julaften til og med 1. nyttårsdag som helligdager. Det vil si at du trenger ikke
bruke feriedager i romjula.

### Fleksibilitet

Arbeidstid er 7,5 timer per dag, Vi har ingen kjernetid hos oss. Samtidig vet vi
at også vi oppnår mest når man får jobbe tett med våre kollegaer. Så når du
velger din arbeidsrytme regner vi med at det også er med i vurderingene.

Likevel er det slik at mange av våre kunder har kjernetid, eller at oppdraget du
er på avtaler en kjernetid. Dette må vi som konsulenter forholde oss til.

Vi vet at livet har ulike faser, og at i noen perioder ønsker eller trenger man
å kunne bruke mindre tid på jobb. Hos oss er det mulig å jobbe mindre i
perioder. Dette avgjør du, og med åpenhet mellom oss og våre kunder om dine
ønsker så vil vi sammen jobbe for å tilpasse oss dine ønsker.

<img src="./assets/illustrations/workout.svg" alt="Illustrasjon for helse" class="illustration illustration--right illustration--helth" />

## Helse

Vi ønsker at våre ansatte har et godt liv. Og et viktig moment i dette er en god
helse. Så hva kan en arbeidsgiver bidra med når det kommer til å forbedre de
ansattes helsesituasjon? Faktisk en god del. Vi bryr oss om ergonomi og fysisk
arbeidsmiljø, vi initierer og støtter mosjon og vi har en meget god
helseforsikring.

La oss starte med ergonomi og arbeidsmiljø. Som konsulenter jobber vi ofte og
gjerne ute hos kunde. Det kan tidvis være at innleide konsulenter får ugunstige
arbeidsforhold. Våre avtaler med våre kunder inneholder reguleringer slik at vi
har gode forutsetninger for å levere godt resultat for våre kunder over lang
tid. Godt med lys, luft og riktige møbler er avgjørende i så måte.

Variant har igjennom året flere aktiviteter hvor våre ansatte har mulighet til
fysisk aktivitet. Dette er kan være fjellturer, bedriftsidrett, fiske etc. I
tillegg dekker Variant 3T-medlemskapet for de av våre ansatte som synes et
treningssenter er et hyggelig sted å være.

Til slutt har vi en veldig god helseforsikring eller behandlingsforsikring som
Gjensidige kaller det. Forsikringen dekker

- Røntgen og bildediagnostikk
- Utredning og behandling hos legespesialist
- Operasjon
- Etterkontroll
- Rehabilitering
- Ny vurdering hos annen lege (second opinion)
- Psykologisk førstehjelp
- Behandling hos psykolog
- Behandling av rus- og spilleavhengighet
- Fysikalsk behandling - 12 behandlinger
- Online Videolege for deg og dine barn.

<img src="./assets/illustrations/graduation.svg" alt="Illustrasjon for kompetanseutvikling" class="illustration illustration--left illustration--competence" />

## Kompetanseutvikling

Vi ønsker at fagmiljøet der vi befinner oss er sterkt og pulserende. Raushet og
åpenhet handler derfor også om hvordan vi jobber med faglig utvikling. Vi ser
ingen verdi i å bygge kompetanse bare for vår egen del, men vi tror at kunnskap
og erfaring gjør seg best i fellesskap – med andre. Derfor gjøres alt faglig
arbeid i Variant i nærmiljøets fagmiljø/_Community_. Åpent. Gjerne med å bidra
til eksisterende miljø. Om det ikke finnes, hjelper vi med å opprette nye.

Variants faglige utvikling gjøres i fagmiljøet i nærmiljøet, derfor forventer vi
også at alle i selskapet skal være aktive i meetups. Dette gjelder daglig leder
så vel som sommerstudenter. I Variant er alle ansatte fagpersoner.

Åpenheten strekker seg selvfølgelig til læringen vi gjør. Vi oppfordrer ansatte
til å dele det de lærer og bruke tid på å formidle det på en god måte. Enten det
er via Open Source-prosjekter, podcast, video, blogpost, presentasjoner og kurs,
eller rett og slett samtaler med andre mennesker.

Vi ønsker at våre ansatte skal lære noe nytt og tenke: "Hvordan kan jeg best
formidle dette til andre?". Sånn har vi og stor tro på at våre ansatte lærer
mer. Både i kommunikasjon og gjennomførelse. Formidlingsevne og engasjement
setter vi høyt.

### Variantdager

Den første fredagen i hver måned (foruten sommermånedene juli og august) har vi
det vi kaller en variantdag. Dette er en innedag der alle selskapets konsulenter
bruker hele dagen på Digs, for faglig, administrativt og sosialt påfyll.
Innholdet på slike dager kan variere og typiske være:

- Organiserte fagaktiviteter
- Meetups
- Frie dager (med fokus på vår felles utvikling)

## Stilguide

Profilen til Variant er, som alt annet, i evig utvikling og kontinuerlig markert
som arbeid pågår. Arbeidet rundt gjeldende profil kan følges på en
[egen side med style guide](https://styleguide.variant.no). Her legger vi alt
fra hele Variant-illustrasjonen, typografi, veiledning for valg av logo, osv.
Alt dette legges åpent med en åpen lisens, foruten illustrasjonen hvor designer
sitter på åndsverk.

## Ansettelse og jobbintervju

Vi tror mange tradisjonelle intervjuer bommer på sentrale deler når det kommer
til hva de finner ut av. Mange glemmer en viktig del av bransjen vi er i: "soft
skills". Sosiale evner, kommunikasjonsferdigheter og nysgjerrighet. Det lar seg
vanskelig måle med tradisjonelle konkrete tekniske spørsmål, og vi har derfor
prøvd å tenke litt i nye baner for hvordan vi vil gjennomføre intervjuer. Vi har
satt opp et forløp på 3 steg:

### 1. Bli kjent-møte (30 min)

Her møtes vi til en uformell samtale i uformelle omgivelser. Hvor vi møtes er
litt opp til jobbsøkeren, men det kan gjerne være på en kafe som søkeren kjenner
godt til. Formålet med møtet er å finne ut om begge parter har felles verdier og
mål. Rett og slett om vi er rett for hverandre og om vi kan bidra til å gjøre
hverandre bedre.

### 2. Samarbeid om en problemstilling (2-3 timer)

Om begge parter fortsatt er interessert etter det uformelle møtet, kan vi møtes
til et samarbeidsmøte. Her vil en intervjuer fra Variant og en jobbsøker
samarbeide om å løse et problem. For utvikling kan det bety par-programmering
eller felles diskusjon på whiteboard. Hovedformålet er at man samarbeider om
oppgaven og kommuniserer seg frem til hvordan det kan løses. Før vi setter igang
med det praktiske vil det være en introduksjon til problemstillingen. Den vil
være av en sånn natur at det er isolert, og kortfattet. Ikke for ambisiøst.

Eksempel på konkrete caser vi har gjennomført:
- Enkel proof of concept for DIY Sonos-høytaler.
- Konseptualisere, designe og implementere mobilnavigasjon for nettside.
- Implementere et enkelt easter-egg spill i nettleseren.

### 3. Fremtidsdiskusjoner (45 min)

Siste steget i prosessen er en litt mer praktisk rettet samtale. Her får
jobbsøker mulighet til å stille flere spørsmål til og om Variant. Vi kan og
stille spørsmål om det vi lurer på til jobbsøker. Her handler det om å finne om
begge parter ønsker seg i samme retning.

## Hverdagsliv

Det er jo hverdagene som er selve livet. Og hos oss er målet at hver en dag skal
være noe man gleder seg til. Her kan du lese litt om hva du trenger i hverdagen.
Se også vår oversikt over [interne prosedyrer](./processes.html).

<img src="./assets/illustrations/time_management.svg" alt="Illustrasjon for timeføring" class="illustration illustration--left illustration--time--tracking" />

### Timeføring

Ofte kjedelig, men like fullt nødvendig. Det er tross alt timer vi lever av å
selge. Derfor forsøker vi å gjøre det så lett som mulig å levere inn
timerapporten hver uke. Jeps, hver uke. Fristen er mandag morgen kl 9.00 den
påfølgende uken. Timene føres i [Harvest](https://variantas.harvestapp.com/).
Herfra kan man også laste ned Apps for både Mac, Windows og telefoner.

Se mer detaljer om hvordan
[du kan føre timer i interne prosedyrer](./processes.html#timeføring).

### Hovedkvarteret

Vi har våre kontorer på arbeidsfellesskapet Digs i Olav Tryggvassonsgate. Her
har vi et eget kontor med 3-4 plasser. Her har vi tilgang til gode møterom og
kontorutstyr. Det er også her vi kjører våre variantdager. På Digs jobber vi
sammen med en rekke startups og andre spennende selskaper. Her har vi mulighet
til ...... forresten, dette [forklarer Digs bedre selv](https://digs.no/about/).

<img src="./assets/illustrations/beer.svg" alt="Illustrasjon for habitat" class="illustration illustration--left illustration--habitat" />

Så må vi også huske å nevne vårt faste bord på Habitat i førsteetasjen under
Digs.
