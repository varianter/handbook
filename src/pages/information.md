# Praktisk informasjon

Her beskrives interne prosedyrer og generelle rutiner for dagligdagse oppgaver
for en variant. Det kan være ting som utgiftsføring, timeføring, osv.

## Digs

Vi holder til, så lenge vi ikke er ute hos våre kunder, hos DIGS i Krambugata.
Alle ansatte blir meldt inn i DIGS' systemer. Følg med på DIGS'
[intranett](https://digs.officernd.com/) for å finne ut hva som skjer på bygget
og hvilke regler som gjelder.

Her er noen snarveier:

- [How to-guides](https://digs.officernd.com/links?office=565748274a955c790d808c77)
  Blant annet hvordan printer og kaffemaskina fungerer. Her finner du også
  husregler.
- [Møteromsbooking](https://digs.officernd.com/calendar?type=meeting_room&office=565748274a955c790d808c77)
  Vi kan dessverre ikke gjøre dette direkte fra Outlook.

### WiFi

Hvis du jobber på kontoret benytter du det trådløse nettet med SSID **DIGS**.
Ved oppstart har du fått en e-post med emne: "Account Confirmation" **NB!**
Denne kan ha havnet i spam-folderen. Følg linken i denne e-posten for å sette
passord.

Hvis du har glemt passordet til det trådløse nettet kan du
[endre det her](http://intranett.digs.no/user/forgot).

## Lønning

Lønningsdag er den siste arbeidsdagen i hver måned. Altså utbetales lønn
fredag 30. hvis den 31. kommer på lørdag. Det trekkes halv skatt av
novemberlønnen. Desemberlønnen utbetales den 20. desember.

### Feriepenger

Feriepenger utbetales i juni. Det fungerer slik at feriepenger opptjent året før
utbetales. Det trekkes ikke skatt av dette beløpet. All ferie trekkes denne
måneden. Alle har 25 dager ferie, og juni har som regel 22 arbeidsdager. Det
betyr at det ikke er tilstrekkelig å la være å betale lønn i juni. Så i tillegg
trekkes 3/22 månedslønn fra feriepenger. Ansatte som har startet etter nyttår
vil ikke ha grunnlag å trekke 3/22 månedslønn fra. Dette vil da i utgangspunktet
trekkes fra påfølgende julilønn. Hvis man ønsker annen løsning så ta kontakt.

NB! Selv om det ikke trekkes skatt av feriepengene, såkalt forhåndsskatt, så
regnes feriepenger som lønn, og inngår i grunnlaget for skatteberegningen for
hele året. Så i praksis betaler man mer skatt de øvrige månedene for å ha mer
penger å rutte med i sommerferien. Tilsvarende gjelder også med ordningen med
halv skatt i november.

## Faktura

Hvis du får en faktura som skal betales av selskapet sendes den til
faktura@variant.no. Altså eventuelle papirfaktura må scannes eller fotograferes.
Det siste funker helt greit, men pass på at teksten er leselig. I mailen så
skriver du inn eventuell ekstra informasjon vi trenger for å godkjenne
fakturaen. Dette er typisk hva fakturaen er relatert til og hva vi bruker det vi
har kjøpt til. Noen ting er så åpenbare at det sikkert ikke trenges noe særlig
ekstra info.

## Utgiftsrapportering

Utgiftsrapporter føres ved at en sender en mail til utgiftsrapport@variant.no.
Ta bilde av kvitteringer og skriv inn samlet beløp i mailen.

Du får tilsendt en kvittering etter rapport har blitt generert, se gjerne over
vedlegget i e-posten. Hvis det feiler, får du en e-post med feilmelding.

### Restaurantbesøk

Av bokføringsgrunner trenger vi å vite hvem som var med når noen har lagt ut for
et restaurantbesøk. Dette gjelder både eksterne og interne. Lag en enkel liste i
e-posten som lister ut deltagere.

### Skjema for reiseregninger

For enkle reiser innenlands benyttes vårt
[reiseregningsskjema](https://reiseregning.variantapp.com). Her beregnes diett,
kjøregodtgjørelser og utlegg knyttet til reisen. Etter at skjemaet er fylt ut,
må du lagre det og sende det til utgiftsrapport@variant.no.

Hvis dette skjemaet blir for enkelt for din reise kan for eksempel dette
[skjemaet](https://www.ks.no/om-ks/om-ks/politisk-ledelse/skjema-for-utfylling-av-reiseregning/)
benyttes i stedet.

_NB! Hvis reisen skal viderefaktureres til en kunde gjennom megler, se avsnitt
lenger ned._

### Reiser på variants regning

Reiser på Variants regning refunderes mot kvitteringer (ikke diett). Lever som
andre utgiftsrapporter, men husk å påfør reiserute og formål med reisen.

### Reiser og utgifter som viderefaktureres til kunde

Reiser på kundes regning føres i tråd med det som er avtalt med kunde (diett
dersom det er avtalt på forhånd). Husk å påfør at reisen er viderefakturerbar og
hvilket oppdrag det gjelder.

### Reiser og utgifter som viderefaktureres via meglere (eWork, Experis m.fl)

Meglere har egne systemer for viderefakturering av reiser.

1. Lever utgiftsrapport gjennom meglers system i henhold til deres rutiner
2. Send samme utgiftsrapport til utgiftsrapport@variant.no slik som for andre
   utgiftsrapporter. Skriv i mailen at det viderefaktureres, og hvilken kunde
   det gjelder.

### Utgifter i utenlandsk valuta

For utgifter ført i annen valuta som skal refunderes må du oppgi korrekt beløp i
norske kroner som du skal refunderes. Valutakurser varierer og hva du faktisk
ble belastet og betalte vet du best.

### Gadgets

Folk har lurt "Dette gadgetbudsjettet deres, hva kan det brukes til?" og svaret
er at bare
[Skatteetatens definisjon](https://www.skatteetaten.no/rettskilder/type/handboker/skatte-abc/2018/naturalytelser-i-arbeidsforhold/N-1.017/N-1.034/#4-14-2-arbeidsgivers-utplassering-av-datautst)
setter grenser. Kort oppsummert: Mobiltelefon, programvare og datautstyr som
f.eks hodetelefoner og tastatur. Se gjerne
[gadgetoversikten](https://gadget.variant.no) hva andre varianter har kjøpt.
Kjøp av gadgets er skattefritt og utgiftsføres med en vanlig utgiftsrapport.
Hvis du er i tvil så spør du i #regnskap på Slack.

Pro tip: Tenk på at summen av kjøpet ditt regnes eksklusive mva., da rekker
budsjettet ditt lenger!

## Sossis-fond

Vi har et fond på 50 000 NOK som kan brukes som midler til sosiale aktiviteter
utover
[de faste vi har satt opp](http://localhost:5000/quality_manual#sosiale-aktiviteter).

Dette kan være aktiviteter som hytteleie i Åre, fjellturer, Rush trampolinepark,
matlaging eller hva enn vi kommer på kan være en god idé. Legg inn forslag som
Trello-kort under "Til behandling i ledermøtet" på Operativt. Vi burde sikte inn
på aktiviteter som er inkluderende og tilgjengelig for alle.

## Fordelsprogram og rabatt

Skattemydighetene krever at fordeler du oppnår gjennom ulike fordelsprogam man
får på grunn av at du er ansatt hos oss skal rapporteres inn slik at det blir
med på skatteberegningen. Dette gjelder blant annet:

- Kredittkort med bonuspoeng
- Bonuspoeng på flyreiser
- Eventuelle ansattrabatter hos butikker eller lignende (P.t. har vi ingen
  slike).

Det er den ansattes ansvar å rapportere dette til Variant, så skal Variant
rapportere videre til myndighetene.

- Du rapporterer inn når du benytter fordelen, _ikke_ når du sparer opp. For
  eksempel når du gjennomfører en reise som betales ved bonuspoeng.

- Du skal bare rapportere inn bruk av poeng som er oppspart ved at Variant har
  betalt. Typisk bonuspoeng på flyreiser hvor Variant har dekt reisen. Dette
  gjelder også om reisen ble viderefakturert våre kunder.

- Du skal bare rapportere inn privat bruk. Hvis bonuspoengene for eksempel går
  med til å kjøpe en tjenestereise er dette _ikke_ skattepliktig.

Du må estimere verdien av fordelen du har oppnådd, og beregne hvor stor rabatt
du har fått i prosent. Bonusreiser gir da 100% rabatt gitt at hele reisen
betales med poeng. Verdien estimeres typisk ved å finne ut hva tilsvarende kjøp
ville kostet uten rabatt eller bonuspoeng.

Du må også dokumentere estimert verdi. Dette gjøres typisk ved å ta skjermbilder
av tilsvarende kjøp eller reiser hvor prisene er oppgitt.

- Dokumentasjonen lastes opp på [docs](https://fordelsdokumentasjon.variant.no).
- Rapportering gjøres ved å fylle ut
  [dette skjemaet](https://fordelsrapport.variant.no).

## Timeføring

Timene skal leveres ukentlig. Fristen er mandag morgen kl 9.00 den påfølgende
uken. Timene føres i [Harvest](https://variantas.harvestapp.com/). Herfra kan
man også laste ned Apps for både Mac og telefoner.

En full dag regnes som 7,5 timer og en full uke som 37,5 timer. Det er helt i
orden å flekse tid innenfor en måned. Dette forutsetter selvsagt at det er
avklart og greit for prosjektet og kunden også. Det betyr at du kan jobbe litt
mer en dag og mindre en annen dag innenfor samme måned.

Vi har to hovedtyper timeføring. Det ene er kundetid, det andre er annen
timeføring som føres under Varianttid. All tid skal timeføres inkludert reisetid
og pålagt overtid.

### Varianttid

Under kontoen for Varianttid finner du ulike «prosjekter» med tilhørende
oppgaver. Vi håper at navngiving er såpass selvforklarende at utdypende
veiledning her ikke skal være nødvendig. Vi har like fullt noen korte føringer:

- Oppgaven «Mellom prosjekter» benyttes bare når man er helt eller delvis ledig,
  og ikke kan fylle opp dagen med andre aktiviteter.
- Man kan føre inntil 7,5 timer pr dag med «Kurs og konferanse» selv om
  varigheten er lenger. Tilsvarende fører man ikke tid i helg og helligdag.
- Oppgaven «Legetime» dekker også tannlege, kiropraktor, etc samt blodgiving.

_Merk at frivillige aktiviteter på kveldstid som deltagelse på meetups,
konsumering av faglitteratur, podcasts, videoer, etc ikke timeføres, med mindre
man sammen med selskapet har kommet til at dette er å regne som pålagt arbeid._

### Kundetid

På kundetid fører man det man jobber også hvis man jobber utover 7,5 timer.
_NB!_ Overtid på et oppdrag må være avklart med kunde eller den som har ansvar
for oppdraget eller prosjektet. Lunsj føres ikke.

### Reisetid

Reiser som er pålagt av kunde timeføres som hovedregel på kundens prosjekt.
Timeføring skjer da på kundes timeføringskonto i Harvest. Reisetid og
timeføringskode avklares for hvert enkelt tilfelle med kunde.

Om du og kunde avtaler at du skal reise i ditt oppdrag og du selv avgjør
reisetid og plan, er tid utenfor normalarbeidstid vanligvis ikke timeførbart. Om
du derimot på kundes forespørsel må reise i henhold til en spesifikk plan
timeføres reisetid utenfor normalarbeidstid.

For noen oppdrag timeføres reisetid utenfor normalarbeidstid på egen
timeføringskode.

For eksempel: _du bes av kunde om å stille klokken 9:00 i en annen by. Reisetid
planlegges og kunde informeres om hvordan tiden vil bli timeført. Reisetid fra
reisens start til oppmøte timeføres i Harvest i tråd med det som er avtalt med
kunde._

Reiser i regi av Variant er som hovedregel frivillige og timeføres ikke.

Se forøvrig
[dette avsnittet](https://handbook.variant.no/information.html#reiser-p%C3%A5-variants-regning)
for refusjon av reiseutlegg.

## Sykemelding og egenmelding

Variant praktiserer en utvidet ordning for uttak av egenmelding. Vi er formelt
ikke en IA-bedrift, men benytter samme egenmeldingsordning som IA-bedrifter.

Det betyr at vi har følgende grenser:

- Inntil 8 dager sammenhengende egenmelding. Fra dag 9 av trenger man
  sykemelding fra lege.
- Inntil 24 dager egenmelding siste 12 måneder.

Egenmelding leveres formelt ved å føre på riktig timekode i Harvest. Husk
selvsagt å varsle riktige personer på prosjekt i tillegg.

Hvis du må gå hjem midt i arbeidsdagen fører du egenmelding for de timene du er
fraværende i Harvest, mens dette regnes som en hel dag i med tanke på grensene
beskrevet over.

Hos oss kan du føre egenmelding fra første arbeidsdag. Vær oppmerksom på at NAV
krever 4 ukers sammenhengende arbeid før de utbetaler sykepenger. Med
sammenhengende arbeid regnes også arbeid utført hos tidligere arbeidsgiver.

Dette betyr at ved langtidssykemelding som i løpet av 4 uker etter oppstart, og
du ikke har jobbet noe annet sted rett før oppstart, så dekker Variant
sykepenger for de første 16 dagene som er arbeidsgiverperioden. Deretter har du
ikke rett på sykepenger fra NAV før du har blitt frisk og jobbet sammenhengende
i 4 uker. _Dette siste avsnittet er spesielt relevant for nyutdannede som kommer
rett fra skolen._

Sykemelding varsles ved å sende en epost til sykemelding@variant.no fra
din jobb-adresse. E-posten bør inneholde:

- Dato sykemeldingen starter
- Dato sykmeldingen gjelder til
- Om du er sykemeldt på full tid eller hvilken andel av stillingen din den gjelder
- Ønsker om tilrettelegging

Eposten går til personalledere og salg/oppdragsledere for at de skal kunne legge
til rette for deg ig ta hensyn til ditt fravær i planlegging. Ikke sende 
helseopplysninger eller personlig informasjon.

Din personalleder vil ta kontakt med deg om din sykemelding i løpet av de første
arbeidsdagene og følge deg opp.

## Planlegging av ferie og permisjoner

Du avgjør selv når du ønsker å ta ut ferie i Variant. Dette avtales med nærmeste
leder og avklares tidlig med kunde slik at oppdraget løses godt. Det samme
gjelder kortere permisjoner. Skal du ta ut ferie juli eller i påsken kan du bare
registrere dette i [bemanning](https://bemanning.variant.no) uten videre
avklaring med leder.

Foreldrepermisjon bør også avklares så tidlig du har mulighet til. Vi anbefaler
at dette først diskuteres med nærmeste leder, og så blir dere enige om hvordan
kunder og oppdrag skal varsles.

Det er fullt mulig å redusere stillingen for en periode. Dette gjøres da
praktisk ved at man har delvis permisjon. Hvis du kommer i en situasjon hvor
dette er ønskelig avklares også dette med nærmeste leder og så tidlig som mulig.

_NB!_ Husk alltid å oppdatere [bemanning](https://bemanning.variant.no) med
planlagt ferie og permisjon slik at de som jobber med salg har oversikt.

## Portere mobilabonnement

For at Variant skal betale for mobilbruk må abonnementet overføres til Variant
AS. Framgangsmåten for å overføre abonnementet til Variant er avheng av hvem som
eier det i dag.

Hvis du selv er juridisk eier:

1. Gå til eierskifte på
   [Min Side](https://www.telia.no/mitt-abonnement/bytte-eier/), og følger
   instruksjonene der for å bytte eier. Navn på abonnementet er _Click Flyt 10
   GB+_
1. Gi beskjed på [#helpdesk](slack://channel?id=CBFA8V536&team=T7FAZ8XT2) om at
   skjema er sendt inn og at portering kan iverksettes.

Eller hvis noen andre, typisk tidligere arbeidsgiver, eier abonnementet:

1. Last ned det delvis utfylte
   [eierskifteskjemaet](https://varianttrh.sharepoint.com/:b:/r/Delte%20dokumenter/Public/telia_eierskifteskjema.pdf?csf=1&e=VcAJlj)
1. Fyll ut resten, og få dagens eier til å signere.
1. Send skjemaet på e-post til skjema-eierskifte@telia.no
1. Gi beskjed på [#helpdesk](slack://channel?id=CBFA8V536&team=T7FAZ8XT2) om at
   skjema er sendt inn og at portering kan iverksettes.

## Forsikringer og pensjon

Som beskrevet i
[håndboka](https://handbook.variant.no/index.html#pensjon-og-forsikring) har vi
gode forsikringsordninger og obligatorisk tjenestepensjon (OTP). Både forsikring
og pensjon har vi gjennom Gjensidige.

Alle kan administrere sin pensjon ved å logge inn på
[Gjensidiges nettsider](https://www.gjensidige.no/) med BankID. Blant annet kan
man her velge spareprofil, og her finner dere også informasjon om de ulike
forsikringsordninger dere er medlemmer i.

I tillegg til lovbestemt forsikring mot yrkesskade og yrkessykdom samt
yrkesreiseforsikrinig har vi også følgende forsikringer:

- Gruppeliv død - Hovedforsikret
- Behandlingsforsikring
- Annen ulykke enn yrkesskade
- Ferie og fritidsreise

### Behandlingsforsikring

Inkludert i forsikringen har alle ansatte behandlingsforsikring med følgende
elementer:

- Røntgen og bildediagnostikk
- Utredning og behandling hos legespesialist
- Operasjon
- Etterkontroll
- Rehabilitering
- Ny vurdering hos annen lege (second opinion)
- Psykologisk førstehjelp
- Behandling hos psykolog
- Behandling av rus- og spilleavhengighet
- Fysikalsk behandling - 12 behandlinger
- Online Videolege

Her finner dere informasjon om hvordan
[benytte behandlingsforsikring](https://www.gjensidige.no/privat/meld-skade/behandlingsforsikring).

## PC-valg

Våre konsulenter skal ha det verktøyet de er mest komfortabel med, og som trengs
for å gjøre jobben. Det betyr at de i prinsippet kan velge hvilken maskin som
helst. Vi har plukket ut noen modeller som basert på vår erfaring så langt er de
mest populære:

- [MacBook Pro 16](https://eplehuset.no/mac/macbook-pro/macbook-pro-16-tommer-med-touch-bar-2-6-ghz-512-gb-i-stellargra)
- [Lenovo P1 15,6](https://www.komplett.no/product/1095495/pc-nettbrett/pc-baerbar-laptop/arbeidsstasjon/lenovo-p1-156-workstation-full-hd)

Har man behov for noe annet enn disse modellene er det helt i orden, og hver
enkelt må da gjøre en vurdering av behovet opp mot eventuell ekstra kostnad.

## Våre internsystemer

- [CV Partner](https://variant.cvpartner.com/) for å forvalte alles CV
- [Recruitee](https://recruitee.com/admin) for å håndtere rekruttering og
  stillingsannonser
- [Harvest](https://variantas.harvestapp.com/) for timeføring
- [UNI Economy](https://unieconomy.no/#/) for regnskap, faktura og lønn
- [Office 365 Dokumenter](https://docs.variant.no) for lagring av dokumenter og
  andre filer.
- [Slack](https://join.slack.com/t/variantas/signup) for å ... (ja det skjønner
  du vel?)
- [MS Office](https://admin.microsoft.com/OLS/MySoftware.aspx) lenken går til
  nedlastingssiden
- [Åpne Web Analytics](https://variant.innocraft.cloud/)

## Nyttige lenker

- [Gadgetoversikt](https://gadget.variant.no) Oversikt over hva som er kjøpt på
  gadget, og hvor mye man har brukt.
- [Fordelsrapport](https://fordelsrapport.variant.no) Her rapporteres det inn
  bruk av bonuspoeng eller andre fordelsprogam.
- [Fordelsdokumentasjonen](https://fordelsdokumentasjon.variant.no) Hit laster
  du opp dokumentasjon på ovennevnt bruk.
